
En tiedä mikä vuosi, kuukausi tai edes vuodenaika
on. En ole pysynyt kärryillä ajasta enää
pitkään aikaan, sillä sankan pölyn ja 
tomun keskeltä ei enää erota auringon valoa. 
Ilmassa on myös pistävä haju, jota ei voi 
kovin hyvin hengittää. Jokainen hengenveto 
vihlaisee ja ihoani kutisee. Muista elossa
olevista ei ole myöskään mitään tietoa...

Olen pysynyt suojassa tässä mökissä jo
jonkin aikaa ja se on kelvannut minulle hyvin.
Mutta nyt on viimeiset purkkiruuat menossa.
En pärjää näillä enää kovin kauaa. Pullovesi
on vanhaa ja saastunutta, mutta muuta ei ole,
näillä on nyt mentävä. En tiedä kuinka
kauan tulen selviämään hengissä... 

Näin aiemmin unta kauniista kesäpäivästä ja
olin myös kuulevinani tuulen vireen... Voi 
kuinka voisin tuntea jälleen raikkaan ilman 
tuulahduksen. Kuinka nurmikko tuntuu 
paljaiden jalkojeni alla aamukasteessa. 
Kuinka sadevesi koskettaa ihoani ja 
ropisee puiden lehtiä vasten.
Kuinka linnut visertävät iloisesti varhain 
aamulla. Kuinka auringonsäteet hivelevät 
kasvojani ja lämmittävät kehoani.

Kumpa näkisin jälleen kirkkaan tähtitaivaan
yön pimeydessä ja revontulien loimun.
Kumpa voisin puraista tuoretta makeaa omenaa.
Kumpa kuulisin iloa, naurua ja tuntisin toisen
ihmisen lämmön ja kosketuksen... Kumpa edes
kuulisin toisen ihmisen äänen.

Mutta nyt mikään ei tunnu miltään. En enää 
tunnistaisi värejä, koska niitä ei ole 
näkyvissä enää moniin vuosiin. Ei ole eloa ja 
lämpöä. Ihmisen ahneudella ei ollut rajaa ja 
se lopulta kääntyi meitä vastaan.

Olen kuitenkin kiitollinen siitä, että olen 
mahdollisesti tämän lajin viimeinen elossa 
oleva, joka on saanut kokea värien kirjon ja 
sen tuoman suloisen ilon ja lämmön. Nuo 
ajatukset kannattelevat minua yhä tämän 
surkeuden keskellä...

Maailma on aikanaan ollut hyvin kiehtova paikka.
Nyt se on vain tomua ja kuolemaa...
